---
title: Jean Maupertuis
huis:  Jean Maupertuis
dept:  Puy de Dôme
regio: Auvergne
photo: maupertuis.jpg
layout: wijnhuis



---
28 mei 2015

Jean Maupertuis, Auvergnat in hart en nieren, komt uit het département Puy de Dôme. Jean is een gewezen ITer en verliet deze business in 1995 om wijnbouwer te worden.
Voorheen schoolde hij zich reeds bij in de Beaujolaisstreek en vertoefde hij vaak in de kelder van wijlen Marcel Lapierre in Morgon Villié.
U moet weten dat Lapierre op zijn beurt het vak leerde met betrekking tot het maken van natuurwijn bij wijlen Jules Chauvet. 

Het is ergens in het begin van de jaren 2000 dat wij Jean Maupertuis voor het eerst ontmoetten op een wijnhappening. Hij had in die tijd naast zijn eigen wijnbedrijfje een 2e 
structuur opgericht samen met enkele vennoten, dit voor vinificatie van aangekochte druiven. Tot op vandaag klinkt dit "Dom. du Peyra" nog zeer bekend in de oren van menig liefhebber van natuurwijn.
In 2006 hield men het hier echter voor bekeken. Vandaag bewerkt hij zijn eigen 5.5ha kranig verder en wordt hij in het "wereldje" zeer gerespecteerd. 

Iets over de persoon: ik denk niet dat deze man 1 vijand heeft. Dit is een onwaarschijnlijk brave en lieve vent. De wijnen zijn uit hetzelfde hout gesneden.
Lieflijk, elegant, fijn, vriendelijk. Toch nog even dit: deze wijnen ouderen zeer zeer goed. 2005 staat er vandaag nog steeds ... zo groot en stevig als een huis!

De wijnen:
----------
* Pink Bulles'14: 0.9ha kalk en klei. Gamay d'Auvergne/Gamay Beaujolais/Gamay teinturier en Mirefleurien. Deze laatste is een autochtone druif. Pink Bulles is een zeer elegante pétillant naturel (1 enkele gisting dus met CO2), vin gris, kurk droog en zo lekker fris ...
* Puy Long'14: 0.25ha kalk en graniet. Chardonnay, zeer recent gebotteld. Fluwele wijn, gemoedelijk en reeds zeer goed proevend. Vinificatie en opvoeding in oude Bourgogne-vaten. Geen enkele zweem van houtindruk.
* Les Pierres Noires'14: 1.3ha Gamay d'Auvergne op vulcanische bodem. Wijn met een behoorlijk mineraal gedrag en schitterend potentieel om te verouderen.
* La Plage'14: 1.5ha galets sur sable blanc. Gamay d'Auvergne met veel rondeur en kruidigheid. Prachtige wijn ...
* Neyrou'14: 1.5ha galets sur sable. Pinot noir met een onwaarschijnlijke elegantie. Het rendement was zeer laag in 2014. Niet veel wijn dus, maar oh zo lekker! 

 

